---
title: "Dvojbalada o\_bláznovství v\_lásce"
contentType: prose
---

> Tak milkujte si jenom dál  
> a choďte, kde se slavnost slaví;  
> nikdo tím ještě nezískal  
> a natlučete si jen hlavy.  
> Bláznovské lásky smyslů zbaví:  
> Šalomoun měl jich na tisíc,  
> Samson tím přišel o své zdraví.  
> Šťasten, kdo s tímhle nemá nic!

> Na floutnu sladce Orfeus hrál  
> a dudal, dudal bez únavy,  
> aby ho Kerber nesežral,  
> pekelný netvor čtverohlavý.  
> A Narcis, krasavec ten pravý,  
> miloval pořád víc a víc,  
> až vrh se z toho v potok dravý.  
> Šťasten, kdo s tímhle nemá nic!

> Či příkladně Sardanapal!  
> Ten začal příst: on, rytíř rvavý,  
> tak si tu lásku k srdci bral,  
> až na sebe bral ženské hávy.  
> Či David král, ten prorok lkavý:  
> zhléd v lázni pěknou zadní líc  
> a nechal žalmů, jak byl žhavý.  
> Šťasten, kdo s tímhle nemá nic!

> Syn Amon, ten to taky znal:  
> jak jed by koláčky, se staví,  
> to jenom, aby s Thamar spal,  
> svou sestřičkou, chlap dolézavý.  
> A Herodes, jejž tanec baví,  
> za rej a píseň dal si říc:  
> sťal Křtitele, jak Písmo praví.  
> Šťasten, kdo s tímhle nemá nic!

> A čímpak já se chudák stal?  
> Jsem z toho celý zmalovaný  
> a byl jsem nahý, nač bych lhal?  
> Kým vzkazy lásky té mi dány?  
> Káčou mi byly posílány  
> a Noel slíz jich polovic.  
> Ej, svatba! Pro Kristovy rány!  
> Šťasten, kdo s tímhle nemá nic!

> Tak tedy aby zanechal  
> těch žaček žáček nenechavý?  
> A to zas ne! To radš by stál,  
> kde na hranici kouř je čpavý;  
> jsou sladší sirupové šťávy!  
> A přece volám z plných plic:  
> Ať neřád blond je nebo tmavý —  
> šťasten, kdo s tímhle nemá nic!



\* \* \*

> Ta, které já tak věrně sloužil,  
> tak upřímně, tak beze lsti,  
> ta, pro niž jsem se dlouho soužil  
> a snášel tolik neštěstí,  
> kdyby mi byla řekla: „Jdi!“  
> (ach, neřekla to), „nechci tě,“  
> byl bych se hleděl vyplésti  
> a uniknout jí ze sítě.

> Ať cokoli jsem vykládal,  
> tam mne sic nepobízela,  
> však poslouchala pěkně dál;  
> v své blízkosti mne trpěla,  
> ba poblizoučku docela,  
> a tak mne k různým zábavám  
> i důvěrnostem sváděla.  
> A nebyl to než pustý klam.

> Ba klam, a pravdy ani stín.  
> Lhala mi, že je popel mouka,  
> a z bronzu dělala mi cín,  
> z čepice klobouk, můru z brouka;  
> říkala „pole“ místo „louka“  
> a ambíčka mi pletla s terny;  
> prý noc je, když se oko kouká,  
> a bílý sníh byl zase černý.

> Prý z teletiny vzniká mrak  
> a na nebesích kastrol zřela,  
> prý líp než víno chutná lák,  
> kedluby na kapustě chtěla,  
> za kavalíra mnicha měla,  
> hýřila zvala škudlilem,  
> zkrátka a dobře vyváděla  
> mne v jednom kuse aprílem.

> Tak jsem to samou láskou chyt!  
> Ta nabrala mne ze všech stran!  
> A kdopak by jí nenalít?  
> Buď ze stříbrné příze tkán,  
> přec láskou nadranc bude zdrán.  
> Což nezřídila mne? Ach ano!  
> Kamkoli vrtnu se, jsem zván  
> „milenec, jemuž košem dáno“.

> Teď já však lásce dávám koš  
> a vojnu vypovídám jí.  
> Už ani ránu! Ani groš!  
> Mne tyhle ženské zmáhají  
> a já jim dím: Já nehraji!  
> Jestliže dřív jsem tancoval  
> v tom mileneckém mumraji,  
> už, přísahám, jsem dohopsal!

> S láskou jsem hotov, jak jsem řek;  
> nechť jiný, chce-li, o ni dbá.  
> Vracím se od těch odboček,  
> neb jinam míří zpověď má.  
> A jestli se mne někdo ptá,  
> proč lásce zlořečím tak zle,  
> já odpovím: Kdo umírá,  
> svým dědicům má říci vše.

> Jak mnich už chrchlám ukrutně,  
> čekaje svoji hodinku,  
> a hrdlo, sakra, žízní schne.  
> „Tohleto,“ slyším Márinku,  
> „je mladík? Hele chudinku!  
> Vždyť je to utahaný tahoun!“  
> Sípám jak dědek, božínku,  
> a nejsem nic než mladý kapoun.

> Buď chválen Pánbůh a ten chlap,  
> co mi tu díru nadrobil,  
> co udělal mi z hrdla žlab,  
> aby tam samou vodu lil,  
> a roubíkem mne nakrmil.  
> Modlím se, když naň vzpomínám,  
> aby mu Pánbůh nadělil…  
> S tím biskupem já účet mám!

> Jak jsem mu žehnal, žehnám dál!  
> S ním chci též správci dík svůj vzdát:  
> byl hodný též oficiál  
> pan Plaisance, jenž měl plezír rád,  
> a rovněž Robertek, ten kat,  
> co hostil hosty žaláře.  
> Budu je všechny milovat,  
> jak Bůh miluje lichváře.

> Už roku šestapadesát  
> ledacos, jak mám v paměti,  
> se uzdálo mi odkázat,  
> když z města jsem chtěl odjeti;  
> nesprávný titul „Závěti“  
> byl tomu dáván z různých stran.  
> Jak se mám k tomu stavěti?  
> Člověk svých věcí není pán.

> Ty odkazy mé platí dál,  
> nechť je v nich náklad nemalý.  
> A kdyby někdo nedostal  
> věci, jež se mu připsaly,  
> hned jak mé tělo zahalí,  
> jdi na mé hlavní věřitele,  
> co zaživa mi sebrali  
> vše od svršků až do postele.

> Dost. S přípravami hotov jsem  
> a začnu tedy odkazovat:  
> Slibuji před svým písařem —  
> nespí-li, má to zapisovat —,  
> že se chci velkodušně chovat  
> k dědici svému každičkému  
> v té závěti, již prezentovat  
> království možno francouzskému.

> Srdce mi vypovídá již;  
> jen sípu, jak mi vázne dech.  
> Fremine, sedni k lůžku blíž,  
> ať neslyší nás žádný špeh;  
> pojď, budu diktovat, mám spěch,  
> a inkoust, papír, péro vem.  
> Má to být dvakrát ve spisech;  
> dej to pak opsat. Započnem.

> Tak předně nebohou svou duši  
> vydávám svaté Trojici  
> a poroučím ji, jak se sluší,  
> Marii Panně zářící;  
> já, o svou spásu prosící,  
> andělských devět vzývám kůrů,  
> ať před nebeskou stolicí  
> ráčí mou duši nésti vzhůru.

> Item, své tělo odevzdávám  
> veliké naší matce, zemi,  
> čímž chudou stravu červům dávám:  
> hlad zepsul mne jak úbytěmi.  
> Dát tělo půdě neleňte mi:  
> z prachu se zrodilo, v prach padá;  
> vždyť každá věc, jak známo je mi,  
> tam, odkud je, se vrací ráda.

> Item, jenž nad otce mi byl,  
> můj mistr Guillaume de Villon,  
> k němuž jsem já se přitulil  
> jak dítě k matce místo bon;  
> z bryndy mne dostával, však on,  
> on nic se z toho neraduje;  
> leč věz, že radostný je tón,  
> jímž se má láska ohlašuje.

> Item, své chudé matičce  
> z vděčnosti píseň odkazuji  
> na počest Boží rodičce;  
> já jejích trampot pamatuji  
> a ničím dost jí neděkuji!…  
> Není nám azylu a statku,  
> když neštěstí a nouze dují,  
> než vzýváme-li Boží matku.
