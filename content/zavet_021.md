---
title: Balada-protest
contentType: prose
---

> V útulnou komnatu já dírkou hleděl,  
> kde hoří krb a čaloun stěnu kryje;  
> v lenošce tlustý kanovník si seděl,  
> po boku ležela mu Sidonie,  
> pěstěná dáma sněhobílé šíje.  
> Jsou samý smích a žert a hodokvas  
> a líbají se v noční, denní čas,  
> když přitulí se k sobě, vysvlečeni.  
> Jen jedním chmura rozptýlí se as,  
> žít v komfortu: ach, nad to v světě není!

> Franc Gontier se svou Helou kdyby věděl,  
> jak slaďounce se v pohodlíčku žije,  
> tak by asi nadšenec ten neděl,  
> že spása jediná jen v cibuli je  
> a v podmáslí, jež k česneku se pije.  
> Pod růží ležet je jim krásou krás?  
> Kde lože s lenoškou je — ptám se vás —,  
> zda v ceně nestoupne to poležení?  
> To přec jen něco jiného je zas!  
> Žít v komfortu, ach, nad to v světě není!

> Jim chléb je stravou všedních dnů i neděl,  
> jen vodu do sebe ten párek lije.  
> No, já bych ani den tam nevyseděl:  
> mně všichni ptáčci, odsud do Sýrie,  
> nic nedí o vnadách své poezie!  
> Ať Gontierovic pijí vzduch a jas;  
> z přírody sajte úžas nad úžas,  
> pod šípkem líbejte se do umdlení!  
> Nechať je zdrávo pěstit štěp a klas —  
> žít v komfortu, ach, nad to v světě není!

> Kdo tedy že má pravdu? Suďte nás!  
> Co mne se týká, říkám bez mučení,  
> už v dětství slyšel jsem ten moudrý hlas:  
> Žít v komfortu, ach, nad to v světě není!
