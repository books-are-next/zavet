---
title: Balada mravoučná
contentType: prose
---

> Ať falešně znáš v kostky hráti  
> či odpustky-li prodáváš,  
> znej lhát a křivě přísahati,  
> v šejdířů oleji se smaž,  
> padělej minci, špatně važ  
> či lupičem buď sakramentským —  
> kam děje se, co vyděláš?  
> Všechno jen do putyk a ženským!

> Frašky a kouzla zdáš se znáti,  
> v kuželky hrej a mariáš,  
> hrej na cimbál, uč rýmovati,  
> na flétnu pískej, dardu maž;  
> snad vandrovati s kumštem znáš,  
> ať laickým či náboženským —  
> tak se jen přiznej, kam to dáš?  
> Všechno jen do putyk a ženským!

> Těm svinstvům chceš se vyhýbati?  
> Tak půdu vzdělávat se snaž  
> a koně uč se zapřahati,  
> ač studovat-li nehodláš.  
> Však ti to stačí, uhlídáš.  
> Ale kam dáváš groše — ven s tím! —,  
> co v konopí si naděláš?  
> Všechno jen do putyk a ženským!

> Co parády a botek máš,  
> co šatů s švihem cizozemským,  
> jdi promazat, ať nastrkáš  
> všechno jen do putyk a ženským!



\* \* \*

> Item, čím slepců pamatuji,  
> jichž vzpomínám si mnohé chvíle?  
> Já bez pouzdra jim odkazuji —  
> ke konci závěti se chýle —  
> zde tyto výtečné své brýle,  
> aby, až na hřbitov by šli,  
> rozeznat lidi bohumilé  
> od nepoctivců dovedli.

> Přestává na hřbitově šprým.  
> K čemu je všeho světa jmění  
> a lůžko s peřím prachovým,  
> slast každonoční, každodenní  
> a tančení a dovádění  
> a závrať života i vína?  
> V rozkoších věčného nic není  
> a přetrvá jen hřích a vina.

> Když vidím tamty lebky, ach,  
> jak rozhlížím se po márnici…  
> Rozhodovaly o prosbách?  
> Byli to dvorští úředníci,  
> či nosiči jen úpějící?  
> Zde ten snad biskup nádherný —  
> zde ten, co chodil po ulici  
> a rozsvěcoval lucerny.

> Ty lebky, co tu vidím, snad  
> se před tamtěmi ukláněly,  
> těm jedněm dáno panovat,  
> co jiné sotva hnout se směly;  
> a vida, jak by schůzku měly,  
> teď leží v jedné kupě tam,  
> neb o vše přišly, čím se skvěly:  
> vše jedno, vládce nebo chám.

> S dušemi Bůh měj slitování!  
> Co těl se tkne, ta ztlela již.  
> Buďtež to dámy nebo páni,  
> co měli smetánku a rýž  
> a tělo heboučké jak plyš:  
> už se jim kosti v popel mění,  
> smíchem ni hrou jich nevzkřísíš.  
> Spasitel dej jim rozhřešení!



\* \* \*

> Item, Jakoubku pláteníku —  
> ne že bych se ho snad byl zřek —  
> však nemám, řeknu bez cavyku,  
> co by mu takhle přišlo vděk,  
> leda snad tenhle popěvek;  
> být změněn v odrhovačku  
> s pouťovou notou Nanynek,  
> to by šel arci na dračku:
