---
title: Nářek někdejší sličné zbrojmistrové
contentType: poetry
---

<section>

> Slyším, jak babka naříká,  
> jež slula „sličná zbrojmistrová“,  
> a nad ztraceným mládím lká:  
> „Ha, starobo,“ zní její slova,  
> „ty z pokolení Jidášova,  
> cos na mne dolehla tak brzy?  
> Já chtěla bych být holka znova.  
> Zabila bych se, svět mne mrzí.

> Vždyť moc já měla nad písaři  
> od Pánaboha samého  
> a nad knězi a nad kramáři.  
> Nebylo tenkrát mužského,  
> abych nemohla každého  
> si kolem prstu omotat,  
> jen vybylo-li na něho,  
> co ani pes by nechtěl brát.

> Co pánů jsem já hloupá husa  
> ze samé lásky oslyšela,  
> to pro jednoho miliusa,  
> anžto tak ráda jsem ho měla!  
> Ať s jinými jsem vyváděla,  
> ten surovec mé srdce měl.  
> Ach, co jsem pro něj vytrpěla,  
> a on jen prachy na mně chtěl!

> A já tím víc ho měla ráda,  
> čím víc mne, sprosťák, tlouk a bil:  
> mlátil mne přes hlavu a záda,  
> ale jak ‚líbat!‘ poručil,  
> hnedlinko si mne ochočil  
> a na chvilku ten pobuda —  
> to jsem to chytla! — něžný byl.  
> Co z toho? Hřích a ostuda.

> Umřel, už je to třicet let,  
> já stará rachota tu zbyla;  
> a když se takhle dívám zpět,  
> čím teďka jsem a čím jsem byla,  
> tak jsem se tuze proměnila!  
> Když se tak vidím celá nahá,  
> jsem kost a kůže, mrcha shnilá,  
> až je mi mdlo: smrt na mne sahá.

> Kde je to čelo běloučké,  
> vyduté obočí, blond vlasy,  
> kde ohnivé ty oči mé,  
> kterými, když jsem zmanula si,  
> já každičkého nabrkla si?  
> Kde důlek v bradě, pěkná ouška,  
> nosánek vyzývavé krásy,  
> kde tvář a pusa červeňoučká?

> Kde útlé paže, ramínka,  
> kde ruce s prsty hladícími,  
> solidní, pevná stehýnka,  
> kde tajle s boky stvořenými  
> chlubit se v lásce vítězstvími,  
> kde prsíčka, dvě kuřátka,  
> kde nožky mé a mezi nimi  
> ta roztomilá zahrádka?

> Teď čelo samou vrásku má,  
> teď zbělel řiďounký můj vlas,  
> obočí moje pelichá,  
> mžourají oči, oheň zhas,  
> tvář zvadlá, nakřápnutý hlas,  
> nos bambula a schlíplé boltce,  
> tohleto zbylo ze všech krás,  
> co záviděli mladé holce.

> Takhle se končí lidská krása.  
> Denně se hrbím víc a více,  
> ruce mám bez krve a masa,  
> boky se třesou viklajíce,  
> prsa se tratí scvrkajíce,  
> stehna, dřív zlatý poklad můj,  
> jsou skvrnitá jak jaternice,  
> a moje zahrádka — no fuj!

> Tak, staré kurvy mezi sebou,  
> my svého mládí želíme,  
> jsme v chumlu, když nás hnáty zebou,  
> a v kamínkách si topíme  
> a na bobku tam dřepíme.  
> A někdy leckterá z nás řekne:  
> Jo, světa běh tu vidíme…  
> A jednou byly jsme tak pěkné!“

</section>
