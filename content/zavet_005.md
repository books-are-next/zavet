---
title: Závěť
contentType: prose
---

_kterou Villon skládal r. 1461 v okolí Paříže,  
kam se uchýlil, byv propuštěn z vězení biskupova_

> V třicátém roce mého žití,  
> ne zbrklého, ne zmoudřelého,  
> bylo mi hanbu na dno píti.  
> Ba, přemnoho jsem zažil zlého,  
> a kdo je strůjcem toho všeho?  
> Nikdo než Thibault d’Aussigny.  
> Biskupa ctí v něm velebného.  
> Však já ho ctít? To nikoli!

> Nedal mi ani grešle půl  
> a nemám, proč bych se mu kořil,  
> rab jeho nejsem ani mul,  
> a nijak si mne nevyšňořil.  
> O vodě, o chlebu mne mořil  
> celičké léto vězením  
> a jako skrblík na mně spořil.  
> Jak se mnou on, tak Pánbůh s ním!

> A jestliže mne lidé haní,  
> že mu prý zlořečím a lám,  
> já odpovídám: Ne tak, páni,  
> ne, nezlořečím, přísahám,  
> naopak, já zaň prosbu mám:  
> On-li byl ke mně milostiv,  
> ty, Ježíši, jenž vládneš nám,  
> buď duši jeho milostiv!

> Však byl-li jsem jím sužován —  
> a víc, než budu vykládati —,  
> nechť se ho rovněž ujme Pán  
> a nechť mu stejné stejným splatí!  
> Církev, jež učí milovati,  
> „modli se za své vrahy“, dí;  
> nuž, stydím se, a chci se káti —  
> ať si to Bůh s ním vyřídí!

> Teď pomodlím se zaň, a rád:  
> budiž mi svědkem nebožtík  
> pan Jean Cotart, můj advokát;  
> a řeknu nazpaměť svůj dík,  
> neb v písmáctví mi chybí cvik.  
> Už modlitba mi sedí na rtu.  
> Nuž, pomodlím se, jak je zvyk  
> v kacířských zemích u pikhartů.

> Ba, ježto se zaň modlit máme,  
> lze tomu přání sluchu dáti.  
> Jestliže žaltář trochu známe,  
> co tušíme tam psáno státi?  
> Já dovolím si citovati,  
> co stý devátý žalm dí:  
> „Nechať se dnové jeho zkrátí,  
> nechť přijde o své biskupství!“

> I volám k Pánu Ježíši,  
> požehnanému synu Páně,  
> ať modlitbu mou vyslyší,  
> s níž se mu blížím odevzdaně.  
> Pán potupné mne vyrval haně  
> a setřel se mne onen kal:  
> Buď chvála Synu, chvála Panně.  
> A pochválen buď Ludvík král!

> On Šalomoun buď moudrostí,  
> měj Jakubovo posvěcení;  
> co do síly a chrabrosti,  
> té má, že víc už možno není;  
> i do příštího pokolení,  
> jež bude hostit tato zem,  
> buďtež mu dnové připočteni:  
> žij dlouho jak Metuzalém!

> Ať krásné děti — samé kluky —  
> a ať jich plný tucet má!  
> Ať zdravím kvetou jako buky,  
> ať každý v boji vyniká  
> jak Karel Velký; veliká  
> buď jejich ctnost. A všichni z lože,  
> nad nímž znak našich králů plá!  
> Posléz ho vem v svůj ráj, ó Bože!

> Protože sláb si připadám —  
> ne zdravím jen, spíš na statcích —,  
> pokavad vtip a smysly mám  
> (sic Bůh se nepředal mi v nich  
> a já jich nebral od jiných),  
> poslední toto pořízení  
> jsem udělal, jež v částech svých  
> ni v celku zrušitelné není.

> Já roku jednašedesát  
> jsem psal to pořízení své,  
> kdy král mi milost ráčil dát  
> v hladové tvrzi mehunské,  
> že na světě jsem podruhé.  
> Chci věrně poroben mu býti,  
> pokavad bije srdce mé.  
> Dobro se nesmí zapomníti.

> Vím jedno ze svých toulek všech:  
> ta úzkost, v níž jsem naříkal,  
> mé zoufalství, můj každý vzdech,  
> jenž se tak strastně z prsou dral,  
> až otupěl můj bol a žal —  
> víc o života smyslu poví  
> než to, co Averroes psal  
> výkladem k Aristotelovi.

> Když po světě jsem křížem kráž  
> jak žebrák bloudil, křižák pěší,  
> za ruku vzal mne Mistr náš,  
> jenž — vím to z Písma — chodce těší:  
> nechť byl můj život sebetěžší,  
> já město Naděj zřel tam státi;  
> nechť sebehůře hříšník hřeší,  
> nejhůř je: v hříchu setrvati.

> Já dobře vím, že hříšný jsem,  
> však Tvůrce, jenž mne z prachu zdvih,  
> nechce mne přec mít umrlcem;  
> chce, abych kál se z hříchů svých.  
> Smrt — to je totéž jako hřích.  
> Bůh — život jest a k nám se sklání.  
> Budu-li kát se z činů zlých,  
> božího dojdu slitování.

> Kdybych si myslil, že mým skonem  
> se krapet dobra vykoná,  
> já k smrti odsoudím se honem,  
> jako bych bestie byl zlá.  
> Mnou nikdo křivdy nedozná,  
> pěšky si choď, či v truhle nes se.  
> Však chudák zemře-li jak já,  
> hora se věru nezatřese. —

> Žil jednou jistý Diomed,  
> když Alexandr kraloval.  
> Ten jako násilník si ved  
> a cizí lodi raboval.  
> Konečně chytli ho a král  
> s ním arci naložit chtěl zle:  
> když lupič před ním v poutech stál,  
> měl potrestán být na hrdle.

> I táže se ho panovník:  
> „Proč pirátství se oddáváš?“  
> I odpoví mu loupežník:  
> „Proč, pane, pirátů mi láš?  
> Že vyjíždím — jak dobře znáš —  
> jen s kocábkou, ne s dvojstěžníkem?  
> Mít výzbroj, jako ty ji máš,  
> byl bych, čím ty jsi: panovníkem!

> Co dělat! Člověk nemá viny!  
> Co naložil ti osud, nes!  
> Osud je vinen, nikdo jiný;  
> a já, já zkusil jako pes!  
> Když můžeš, odpusť mi! a věz:  
> kde chudoby je víc než dost —  
> to ví už každé dítě dnes —,  
> tam nerodí se samá ctnost.“

> Vrtalo mozkem knížecím,  
> co Diomed mu pověděl,  
> až: „Tak ti osud zaměním:  
> z neštěstí na šťastný,“ mu děl.  
> Tu do sebe ten zbojník šel,  
> žil poctivě a podle práva.  
> Z latinsky dochovaných děl  
> je tato historická zpráva.

> Mne kdyby Bůh tam postavil  
> a kdyby král v svém dobrodiní  
> mne statky světa obdařil  
> a pořád já bych, roven svini,  
> ved hříšný život, který špiní —  
> tak ať mne k špalku vleče kat!  
> Nuzota z lidí lotry činí  
> a vlky z lesů žene hlad. —

> Je mi tak líto mého mládí,  
> kdy frajeřil jsem, dováděl;  
> sám Bůh ví, kam ta léta pádí,  
> a já bych zadržet je chtěl.  
> Můj mladý čas! Kam odešel?  
> Či odklusal? Kdo může říc?  
> Najednou někam odletěl  
> a nenechal mi vůbec nic.

> Je pryč a pryč, a já tu trčím  
> jak nahý v trní, zdrán a mdlý,  
> já chudý na duchu se krčím,  
> bez renty, černý, omšelý,  
> rozvaděn s přízní, s přáteli;  
> i nejmenší mne znát se vzpouzí —  
> prý nikdá se mnou neměli;  
> a to jen proto, že jsem v nouzi.

> Já za hýření nevydával  
> ni za pamlsky vybrané,  
> a jestliže jsem milovával,  
> výdaje neměl přehnané —  
> a z cizích kapes teprv ne —  
> a zkrátka, moje živobytí  
> nebylo nijak nákladné,  
> abych snad výčitky měl míti.

> Já miloval, to nezapírám,  
> a miloval bych ještě rád,  
> teď řemenem však břicho svírám —  
> a v srdci žal a v břichu hlad,  
> to je pak těžké milovat;  
> chceš-li se kochat svými city,  
> dřív o žaloudek musíš dbát:  
> neb k lásce hbitý, jen kdo sytý.

> Ach, kdybych já byl studoval  
> v svém mládí bláznivém, můj Bože,  
> a na dobré se mravy dal,  
> teď měl bych dům a měkké lože.  
> Však způsobné já dítě? Cože?  
> Já za školu jen chodil, běda!  
> To slovo bolí jak hrot nože  
> a skoro dál mi psát už nedá.

> Já lehkovážně bral jsem slova:  
> „Radujž se ergo v jinošství,“  
> ač kniha Ekklesiastova  
> též jinou hude, ježto dí,  
> že nemáme dát na mládí:  
> „Jinošský věk a mladá pýcha,“  
> tak nějak onen výrok zní,  
> „to marnost je a rozkoš lichá.“

> Mí dnové byli rychlejší  
> než člunek tkalce, beze mdlení  
> mi odlétli, jak Job to dí,  
> a tak jsou všichni pohlceni…  
> Dílo se spraví bez prodlení,  
> když zadrhne se někde nit.  
> Mně ničeho se bát už není,  
> neb smrt je konec, smrt je klid.

> Kde jsou ti švarní galáni,  
> co znal jsem za dnů odlétlých,  
> kde toulání a zpívání,  
> kde slova, samý žert a smích?  
> Několik je už umrlých,  
> ni prášek z nich tu nezůstal:  
> jim pokoj buď tam v nebesích,  
> Bůh toho spas, kdo pozůstal!

> Z těch živých jedni, bohudíky,  
> jsou páni nebo v ouřadu,  
> druzí se stali hadrníky  
> a znají chléb jen z výkladů,  
> a třetí šli zas do řádů,  
> však leckterý ten celestýn  
> nedělá církvi parádu.  
> Tak rozhodil nás Hospodin.

> Těm velkým Bůh-li dobře činí,  
> o jejich pokoj pouze dbá,  
> mimořádného dobrodiní  
> jim doopravdy netřeba.  
> Však nás, kdo zbyli bez chleba,  
> nás, kterým život chutná hořce,  
> nechť trpělivost kolébá!  
> Ti druzí mají větší porce;

> vínečka mají chlazená,  
> omáčky, rybu, paštiku,  
> míchaná vejce, sázená,  
> i různé druhy moučníků;  
> a nepodobni zedníku,  
> jemuž jsou k ruce přidavači,  
> nepotřebují číšníků:  
> sám každý ze sudu si stáčí.

> Nuž, nechme bídu bídou být  
> a přejděm k lahodnější věci;  
> kazí to beztak apetit,  
> nuzotou nudu zahánět si,  
> neb chudoba, jak známo přeci,  
> a hlad, a co jim podobno,  
> to buřiči jsou prostořecí,  
> výřeční aspoň pošeptmo.

> Jsem chud od svého narození  
> a nuzný dům to, jenž mne zplodil.  
> Otec měl všeho víc než jmění;  
> též po dědečku by se podíl  
> (jen kdyby jaký byl) mi hodil,  
> však zevšad bída na nás lezla.  
> Na rovu těch, z nichž jsem se zrodil,  
> nevidět koruny ni žezla.

> „No, neplač, co se vlastně stalo?  
> Jen chudobu máš za malér?“  
> tak mne mé srdce těšívalo;  
> „člověče, radš to takhle ber:  
> ať nemáš, co měl Jakub Cuer,  
> nekřič a nebuď nevděčník:  
> líp kazajku mít plnou děr  
> než boháč být, leč nebožtík!“

> On boháč… byl. On pánem… byl.  
> Ach, pane můj, a už jím není.  
> Jak že to žalm vyjádřil?  
> „Hledej ho. Není k nalezení.“  
> Dalšího nechám rozvedení,  
> jež se jen kazatelů týká;  
> k tomu jsou kněží stanoveni  
> z řehole mnicha Dominika.

> Hvězdnatý tedy diadém,  
> nechť mne to sebevíce kruší,  
> já po andělích neměl jsem.  
> Můj otec umřel. Bůh spas duši,  
> tělo tlí v hrobě, jak se sluší.  
> I matička mi dokoná,  
> chuděrka žena, však to tuší.  
> A po nich zemřu také já.

> Já vím, že boháče i chámy,  
> ctné, nectné, kněze, laiky,  
> měšťanky v čepcích, skvělé dámy  
> s naškrobenými krejzlíky,  
> mudrce, blázny, skrblíky —  
> ať je kdo skromný nebo hrd,  
> ať malý nebo veliký —  
> odvede všechny stejně smrt!

> Nechť Paris to, nechť Helena je:  
> umírá; každý s bolestí.  
> Nedýchá, chroptí, umíraje:  
> srdce se ještě v křeči chví;  
> a pot, ten pot, ach, Bůh to ví!  
> A bratra není, sestry, děcka,  
> kdo by moh oběť přinésti,  
> chtě trpět zaň ta muka všecka.

> Smrt přišla. Zvadle ležíš, bled.  
> Naběhnou žíly. Nos se zkřiví.  
> Krk do šířky jde. Brada vpřed.  
> Otekou klouby. Prasknou čivy.  
> Ó ženo, zázraku ty živý!  
> Ty sladké tělo zářivé,  
> hle, budoucnost, jež na tě civí!  
> V ráj můžeš, ale neživé.
