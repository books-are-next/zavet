---
title: Balada sličné zbrojmistrové nevěstkám
contentType: poetry
---

<section>

> „Jen pomni, ach rukavičkářko,  
> jež mnou jsi byla vyváděna,  
> i pěkná Běto příštipkářko,  
> v čem že tvá jediná je cena.  
> Ber každého! Buď spokojena,  
> ať cvalík je, ať povytáhlý;  
> neb stáří, to je bídná měna  
> tak jako mince, kterou stáhli.

> A tobě, hezká uzenářko,  
> tím tancováním poblázněná,  
> a tobě, Míno čalounářko,  
> má zkušenost nic neznamená?  
> Však zavřeš krám, až nahrbená  
> budeš jak mnich a pysk tvůj zprahlý;  
> jak zestárneš, jsi vyřízena  
> tak jako mince, kterou stáhli.

> A pozor, Žando čepičářko,  
> maličko, a už nejsi chtěna,  
> a ty zas, Káčo košičkářko,  
> nebuď k nim tolik nabručena.  
> Babka je všemi odháněna,  
> leda by koutky k vtipu stáhli;  
> je ohmataná a je cenná  
> tak jako mince, kterou stáhli.

> Holky, co před vámi tu sténá,  
> ta propukla v svůj nářek táhlý,  
> protože už je vyřazena  
> tak jako mince, kterou stáhli.“

</section>



<section>

\* \* \*

> Tohleto mravné poučení  
> jim dává kráska byvších dnů.  
> Ať lekce moudrá je či není,  
> chtě mít ji do akt vloženu,  
> dal jsem ji zapsat Freminu;  
> ten lajdácký můj tajemník  
> ať udělá, co kážu mu!  
> Je pán, jaký je služebník.

> Zlé nebezpečí známo je mi,  
> v něž láska lidi uvrhá,  
> však čekám, že se namítne mi:  
> „Ta faleš odradit nás má,  
> k níž radila ta baba tvá?  
> To zrcadlo je trochu křivé  
> a ty jsi blázen, se nám zdá:  
> vždyť to jsou ženské nepoctivé;

> jen pro peníze milují,  
> milovány jen pro chvíli;  
> jim jedno, s kým se milkují,  
> jim k smíchu, měšec kvílí-li;  
> v čích rukou posud nebyly?  
> Proto jen ženě počestné  
> má věnovat své úsilí,  
> kdo čest má v těle; jiným ne.“

> Tomu, kdo vede tyhle řeči,  
> dím, že nás nedovedou nikam  
> a nijak že mne nepřesvědčí;  
> počestných holek prý se zříkám,  
> však otázka je — já zas říkám —,  
> zda dívky ony prodejné,  
> s kterými já se denně stýkám,  
> nebyly rovněž počestné.

> Vždyť nežli přišly do toho,  
> co se jim dneska vytýká,  
> z nich každá jenom jednoho  
> si vzala za milovníka —  
> ta laika, ta klerika —,  
> to proto, aby uhasily  
> své lásky muka veliká,  
> jež v těle jim jak oheň šílí.

> Tak přítele si vybraly,  
> jak radí mravů hlídači,  
> a potají se líbaly.  
> Leč bývá, že jim nejsladší,  
> je-li jen jeden, nestačí,  
> i počnou se mu vyvíjet  
> a měly by tak nejradši,  
> kdyby je líbal celý svět.

> Častokrát si tím hlavu lámu,  
> čím k tomu ženy hnány jsou;  
> nu — ač mám v úctě každou dámu —  
> patrně ženskou náturou  
> a že jim počty k duhu jdou:  
> neb všeobecně známo jest,  
> že jednotka jen půl je dvou  
> a dvakrát tři že dělá šest.

</section>