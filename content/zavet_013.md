---
title: "Modlitba k\_Panně Mariisložená pro Villonovu matku"
contentType: prose
---

> Královno nebes, je ti podrobena,  
> má kněžno, propast pekelná i zem;  
> přijmi mne — buď si nicotná má cena —  
> k těm vyvoleným svojím bytostem,  
> tvá ponížená křesťanka já jsem.  
> Tvou milostí, má vládkyně a paní,  
> se rozhřeší mé hříšné putování,  
> neb nelze ráje bez ní dosíci.  
> Co říkám, není plané povídání:  
> já v této víře žít a umřít chci.

> Tvým Synáčkem jsem všechna prostoupena.  
> Kéž stejně přímluvčího najdu v něm  
> jak Maří z Egypta, jak Majdalena,  
> jak Teofil; byl zlákán satanem  
> a zapsal se mu v pokušení svém,  
> a přeci u vás došel smilování.  
> Kéž toho hříchu láska tvá mne chrání,  
> ó Panno, tělo Páně nosící,  
> ty, jejíž panenskost se neporaní!  
> Já v této víře žít a umřít chci.

> Já chudinká jen, stařičká jsem žena.  
> Číst neznám, cizí naukám jsem všem.  
> Znám obraz v kapli, kde jsem přifařena:  
> zde ráj — je harf a světla příbytkem;  
> tam proklatci se smaží v ohni zlém.  
> Zde vidím hrůzu — tam zas libé hraní.  
> Ó, přej mi, svatá, toho radování,  
> kam uchýlit se smějí hříšníci,  
> když k víře přiznají se bez váhání.  
> Já v této víře žít a umřít chci.

> V sobě jsi, Panno, nesla požehnání,  
> Ježíše, vládnoucího do skonání.  
> Lidské vzal na se poklesky a lkání.  
> Lét z nebe přispět zemi hřešící.  
> On mladý život krvavou dal daní.  
> Náš pán je, před ním zbožnost má se sklání.  
> Já v této víře žít a umřít chci.



\* \* \*

> Item, Ythieru Marchantovi,  
> jemuž svůj meč jsem kdysi dal,  
> verš dávám kratičký a nový,  
> aby jej v píseň předělal  
> a jako „De profundis“ hrál  
> nad rovem těch, jimž galán byl.  
> (To bych se nediskrétním stal,  
> kdybych i jména vyzvonil.)
