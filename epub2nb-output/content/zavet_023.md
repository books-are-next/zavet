---
title: "Balada o\_zobáčku Pařížanek"
contentType: poetry
---

<section>

> Sic dobrou vyřídilku mají  
> jak v Benátkách, tak Florenťanky  
> a s kuplířstvím to slušně znají.  
> Věru, že ani Lombarďanky  
> nenosí na svých pusách zámky,  
> věru, že lecco svede Řím  
> i Savojsko a Janovanky —  
> však Paříž, Paříž hraje prim.

> Prý náramně též vynikají  
> v té věci Neapolitánky  
> a povídalkám nezadají  
> Prušačky ani Porýňanky:  
> též Řekyně jsou, Egypťanky  
> a Maďarky, a což já vím;  
> jsou Španělky, jsou Kastiljánky —  
> však Paříž, Paříž hraje prim.

> Švýcarky, ty jen zakoktají,  
> též Bretonky a Toulousanky.  
> Dvě, pařížsky co štěbetají,  
> usadí všechny venkovanky  
> i Pikardky a Lotrinčanky.  
> Když ke Calais se obrátím,  
> jsou také jakés Engličanky —  
> však Paříž, Paříž hraje prim.

> Nechte mi moje Pařížanky!  
> Jsou první se svým uměním.  
> Žvatlají sic i Taliánky —  
> však Paříž, Paříž hraje prim!

</section>


<section>

\* \* \*

> Item, mám něco pro Margot,  
> tu tlustou krásku, s níž jsme měli,  
> já přísahám, by’r Lord, by God,  
> vztah stejně důvěrný jak vřelý.  
> Jsem do ní ještě zblázněn celý,  
> mne ona nemá nerada.  
> Kdo by jí něco přinést chtěli,  
> zde, prosím, pro ni balada:

</section>
