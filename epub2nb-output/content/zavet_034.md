---
title: Balada závěrečná
contentType: poetry
---

<section>

> Toť k závěti Epilogus:  
> Chudák už dotrpěl Villon.  
> Jděte mu, lidi, na funus,  
> až uslyšíte zvonit zvon.  
> Váš oděv nachový měj tón:  
> lásky se mučedníkem stal,  
> jak na své varle přisáh on,  
> než se světem se rozžehnal.

> Žil jako štvanec, byl to hnus;  
> láska naň podnikala hon,  
> i musil se dát na poklus,  
> a odsud až po Roussillon  
> křovisko není ani strom,  
> kde by byl rukáv nenechal  
> a kazajku či pantalon,  
> než se světem se rozžehnal.

> Hadříčků zbyl mu sotva kus,  
> když smrt si přicházela proň,  
> a zakusil i horších hrůz:  
> byl zdrán jak od trní či spon  
> — věřte, já nejsem fanfarón —,  
> to osten lásky tak ho zdral;  
> i vydal ještě lásky ston,  
> než se světem se rozžehnal.

> A když už nadcházel mu skon,  
> co myslíte, že udělal?  
> Máz burgundského vyzunk on,  
> než se světem se rozžehnal.

</section>
