---
title: "Balada o\_tlusté Margot"
contentType: poetry
---

<section>

> Své dámě sloužím-li a mám ji rád,  
> zda sprostým ťulpasem se proto zvu?  
> Dovede moc a opětovně dát,  
> a z lásky k ní já sahám po kordu.  
> Jak přijdou hosté, džbánek popadnu  
> a pro víno jdu, aniž ztropím hřmot;  
> sýr, chléb a ovoce je další chod.  
> Dím: „Dík,“ když účet tučně vyrovnán,  
> „jak vás to chytne, buď vám to zas vhod  
> zde v hampejzu, kde rozbili jsme stan!“

> Když nemá vindry a chce se mnou spát,  
> „No, to by mi tak hrálo,“ na ni řvu,  
> vidět ji nechci, zabil bych ji snad,  
> pásek a spodničku i šat s ní rvu,  
> hrozím, že jí to strhnu jako mzdu.  
> Za boky chytá se ta Astarot  
> a kvičí: „Ježíš Marja, na Margot  
> jsi krátký!“ Třísku popadnu co zbraň,  
> abych ji třeba do frňáku bod  
> zde v hampejzu, kde rozbili jsme stan.

> Pak řekne: „Mír“ a pustí notný smrad —  
> má život nadmutý jak ropuchu —  
> a tahat začne mne a muchlovat  
> a rozkřikne se: „Ne tak pomalu!“  
> Opilí usnem spánkem ožralů.  
> Ráno, když břich ji vzbudí ze dřímot,  
> pozorně, aby nezamáčkla plod,  
> lehá si na mne. Jsem jak rozmačkán,  
> jak rajtuje si, vzteklá, čehý, hot,  
> zde v hampejzu, kde rozbili jsme stan.

> Vše vystaráno! Nebojím se psot!  
> Jsme stejné ráže. Dvojice jsme slot.  
> Lehká a pasák. Špinavý jsme rod.  
> Lne rovný k rovné. Jako u těch vran.  
> Oh, tahle špína! Špína je nám vhod.  
> Nás život vypliv. Plijem na život  
> zde v hampejzu, kde rozbili jsme stan.

</section>
