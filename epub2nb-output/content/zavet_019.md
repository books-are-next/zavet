---
title: "Balada o\_jazycích klevetníků"
contentType: prose
---

> Vem arzenik a olovo tam vlej,  
> posypej sírou, co se svařilo tu,  
> nehašeným to vápnem zamíchej,  
> pak rozkrájej tam propocenou botu  
> a z židovky tam vetři nečistotu;  
> z malomocného opatři si hlen,  
> žluč z vlků, lišek, jezevců a fen,  
> s utrejchem svař to, zalej do aspiku,  
> aby to bylo hodně ostré jen,  
> a škvař v tom jazyky svých klevetníků!

> Z mozečků koček přísadu tam dej,  
> těch, co se bojí vody — tak půl lotu —,  
> dále — což nepřijde tě laciněj —  
> ze vzteklé čubky něco slin a potu  
> a z leklé tresky ploutevních dvé hrotů.  
> Potom to nakap do smrdutých pěn,  
> do nichž byl krysí čumák namočen,  
> v nichž plovou pulci obouživelníků  
> a v nichž byl potěr z ropuch rozetřen,  
> a škvař v tom jazyky svých klevetníků!

> Té směsi se jen dřívkem dotýkej,  
> sic by tě ohrozila na životu;  
> dvě kapky krve do ní zakvedlej,  
> co ranhojiči stříkly na kalhotu,  
> a pak tam seškrab ještě horší slotu:  
> vřed z rakoviny, otok zpuchlých vén  
> a konec konců vraz tam z čankru šlem  
> a též — to bordelů dím zákazníku —  
> vodu, jež zbyla z jisté lázně žen,  
> a škvař v tom jazyky svých klevetníků!

> Z těch lahůdek-li ragú připraven,  
> proceď jej plátnem z podělaných plen —  
> to lepší je než lít to do cedníku;  
> trus prasat vem, to zvlášť si připomeň,  
> a škvař v tom jazyky svých klevetníků!
