---
title: Rondeau
contentType: prose
---

> Teď, když jsem zpátky z vězení,  
> kde málem vypustil jsem duši,  
> proč osud znova do mne buší?  
> Vždyť přece jeho šílení  
> mohlo už dojít smíření;  
> nač tedy zas mi pokoj ruší,  
>      když jsem zpátky!

> Když vytrvá v tom řádění  
> a opravdu mne na smrt zkruší,  
> nebeský dům kéž přijme duši,  
> ať mohu po všem soužení  
>      k Bohu zpátky!



## \* \* \*

> Item, kde náhrobek je můj,  
> tam nařizuji: u mých hlav  
> velkými literami stůj,  
> psán třeba uhlem, epitaf,  
> jenž vypíše můj los a stav  
> (viz dále) bez přídavku všeho;  
> a vděčné potomstvo mne slav  
> co muže trochu potrhlého:

> „Zde, střelen šípem lásky, spí,  
> jenž na světě měl samý shon,  
> ten malý žáček chudinký,  
> co zval se François Villon;  
> ač v kapse neměl milion,  
> vše rozdal, stůl i kredenci  
> a poslední svůj groš a bon.  
> Nuž, modlete se, milenci.“
