---
title: Balada kajícná
contentType: prose
---

> Z kartouzy mniši — žebráci —  
> dominikáni — řeholníci —  
> holčičky v sukních — lajdáci —  
> parádní holky — služebníci —  
> kokety botkou klapající  
> a všemi mastmi mazané —  
> floutkové s přezkou na střevíci:  
> odpusťte, všichni křesťané!

> Komedianti na návsi —  
> nevěstky chodce lákající,  
> obnažujíce poprsí —  
> raubířští chlapi výtržníci —  
> uličnice a uličníci —  
> taškářky s blázny sehrané —  
> šašci a masky v motanici:  
> odpusťte, všichni křesťané!

> Leč lotři, řezničtí vy psi,  
> pro něž jsem ztenčenou měl píci,  
> jen kůrku, zuby drtící,  
> vám chtěl bych něco leda říci  
> ne hubou, ale druhou lící…  
> Můj zadek, žel, se sotva hne,  
> i dím — neb rvaček chci se stříci:  
> odpusťte, všichni křesťané!

> Kéž vaše tělo cukající  
> se do hmoždíře dostane  
> a cucky zbudou pod palicí…  
> Odpusťte, všichni křesťané!
