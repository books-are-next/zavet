---
title: "Balada a\_modlitba"
contentType: poetry
---

<section>

> Praotče Noe, vinic pěstiteli —  
> Lote, jenž zpil ses do bezvědomí,  
> až Amor, jemuž se tak těžce čelí,  
> s dcerami tvými spát tě naved lstí  
> (čímž nijak nechci dotknout se tvé cti),  
> a ty, jenžs v Káni dbát měl o pohár:  
> vás tré já vzývám: mezi vás ať smí  
> ten slavný pijan, mistr Jean Cotart!

> Byl téže krve, jakou vy jste měli,  
> a bezvadně to uměl, toť se ví;  
> pro kočku jeho majetek byl celý,  
> však pil to nejlepší a nejdražší;  
> v té věci nebyl nijak nedbalý,  
> džbán z rukou nevyrval mu žádný svár.  
> Nuž, v ráj ať vejde, páni převzácní,  
> ten slavný pijan, mistr Jean Cotart!

> Usínal, zmožen, ne vždy na posteli.  
> Můj zrak ho pořád potácet se zří;  
> kdys v krámku se mu nohy poroučely —  
> to byla boule! posud vidím ji.  
> Ať zkrátka ranní čas, ať půlnoční,  
> on bez únavy hasil hrdla žár.  
> Nuž, hluši nebuďte, až zabuší  
> ten slavný pijan, mistr Jean Cotart!

> Vždyť ani plivat na zem neměl kdy.  
> Volal jen „Pít! Mám v hrdle suchopár“ —  
> on, který žízní, jako žíznil vždy,  
> ten slavný pijan, mistr Jean Cotart!

</section>



<section>

\* \* \*

> Item, dva bratry vyřazuji,  
> vykutálené klevetníky.  
> Perdrier Jan a Frantík slují;  
> jazyky mají jako dýky,  
> však já znám čelit, bohudíky,  
> těm udavačům Perdrier.  
> Jak že lze vyzrát na jazyky?  
> Prostinký na to recept je:

</section>