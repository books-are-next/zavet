---
title: "Baladao\_dámách někdejší doby"
contentType: prose
---

> Kdeže, ba kde je — kdo as ví? —  
> ta Flóra, co kdys v Římě žila;  
> kde Alkipa, kde Thais dlí,  
> jež rodnou sestřenkou jí byla;  
> kde Echo je, ta horská víla,  
> jíž slova sladce se rtů jdou,  
> kde bohyně ta přespanilá?  
> Ach, kdeže loňské sněhy jsou!

> Kde učence ze St. Denis:  
> kde Abelardova je milá —  
> byl ztrestán za svou lásku k ní,  
> vzali mu úd, v němž mužská síla —,  
> dál: Marguerite, jež přivábila  
> v svou věž sta žáků choutkou lstnou,  
> aby je v Seině utopila?  
> Ach, kdeže loňské sněhy jsou!

> Kde se svou písní slavičí  
> královna Blanka, lilje bílá,  
> kde Alis, kde se Berta skví,  
> kde ta, jež v Anjou vévodila?  
> Kde Jana, jež se s Brity bila  
> a pak šla na smrt hrdinskou?  
> Kde jsou, ó Panno bohumilá?  
> Ach, kdeže loňské sněhy jsou!

> Zanechte zbytečného díla,  
> je po nich pátrat marnou hrou;  
> jen vůně refrénu vám zbyla:  
> Ach, kdeže loňské sněhy jsou!



* * *

> Nechť se to hejskům jinak zdá:  
> je pomíjivý tento svět  
> a smrt nás všechny v hrsti má.  
> Tím utěšuj se chudý kmet,  
> jenž hýřil za svých mladých let  
> a popíjel a žertoval  
> a na nějž směšno pohledět,  
> kdyby i v stáří žil tak dál.

> Líp sluší mu být žebrákem;  
> ať tedy žebrá, je-li chud.  
> Po smrti touží nocí dnem  
> a tak ho tíží jeho trud,  
> že nemít z Boha strach a stud,  
> k čemusi hroznému by sáh;  
> a leckdy přec ho zmůže blud  
> a skončí jako sebevrah.

> Nechť v mládí žil, jak velí vkus,  
> teď za každé své slovo zkusí.  
> Z psa olezlého vždy jde hnus;  
> dělej co dělej, všem se hnusí.  
> Když mlčí, až se málem dusí —  
> no, němý blázen bezzubý!  
> Jak cekne, hned ji sklapnout musí:  
> prý nevidí si do huby.

> A stejně ubohé ty babky:  
> do čeho kousnout nemají;  
> a když tak vidí mladé žabky  
> se spouštět — a ne potají —,  
> proč je tak dávno, reptají,  
> a jakým právem stvořil Pán.  
> A On, když baby spílají,  
> radš mlčí jako zařezán.
